یوں توہرروزبے شمارای میلزاورسوشل میڈیا پر پیغامات موصول ہوتے ہیں جو بعض اوقات  عدیم الفرصتی کی بناپرپڑھنے سے قاصررہتاہوں لیکن  ایک نوجوان کاپیغام پڑھنے کوملا جس میں وہ اپنے ادھیڑماں باپ سے شکوہ کناں ہے کہ ’’میرے والدین ادھیڑعمر ہیں اور اکثر و بیشتر وہ مجھ سے خفا رہتے ہیں حالانکہ میں ان کو ہر وہ چیز مہیا کرتا ہوں جس کا وہ مطالبہ کرتے ہیں ‘‘۔میں نے مناسب سمجھاکہ کیوں نہ اس پراپنی بساط کے مطابق کچھ لکھاجائے تاکہ اس سے اورنوجوان بھی استفادہ کریں جن کوایسی شکائت ہے۔میں ایسے تمام افراد سے مخاطب ہوں جواس پریشانی میں مبتلاہیں اوراس کوپڑھ کردل پرہاتھ رکھ کر سوچیں کہ وہ کہاں تک اپنے بوڑھے والدین کے ساتھ  انصاف میں کوتاہی برت رہے ہیں۔بوڑھے والدین کی ناراضگی کاسب سے بڑاسبب یہی ہے کہ جب وہ مانگتے ہیں اورآپ ان کو لاکر دیتے ہیں۔شائدآپ کویہ بات سمجھ نہ آئے تو میں اس کی مزیدوضاحت کردیتا ہوں ۔


 کیا کبھی آپ نے غور کیا ہے کہ جب تم دنیا میں نہیں آئے تھے تو تمہارے آنے سے پہلے ہی تمہارے والدین نے تمہارے لئے ہر چیز تیار کر رکھی تھی۔ تمہارے لئے کپڑے، تمہاری خوراک کا انتظام، تمہاری حفاظت کا انتظام، تمہیں  سردی نہ لگے اگر گرمی ہے تو گرمی نہ لگے۔تمہارے آرام کا بندوبست تمہاری قضائے حاجت تک کا انتظام تمہارے والدین نے تمہاری دنیا میں آنے سے پہلے ہی کر رکھا تھا۔ تمہارے لئے خودسے زیادہ بہتر جوتے، کپڑے ، کھلونے،تمہاری پہلی سائیکل، تمہارا  پہلا موٹر سائیکل ،تمہارا پہلا اسکول ،تمہاری بول  چال ،تمہاری تربیت تمہارا رہن سہن ،چال چلن  رنگ ڈھنگ، گفتگو کا انداز،یہاں تک کے  تمہارے منہ سے نکلنے والا پہلا لفظ تک تم کو تمہارے ماں باپ نے مفت میں اور تمہارے مطالبے کے بغیر سکھایا ہے۔اگرخدانخواستہ تم کبھی بیمار پڑگئے توکندھوں پراٹھا کرڈاکٹروں کی مہنگی فیسوں اورادویات کابوجھ اٹھاتے ہوئے ہزاروں نہیں بلکہ لاکھوں دعائوں کے ساتھ صدقے اتارے ،تم سے کبھی نہیں پوچھااور تمہاری صحت یابی اورکامیابی کے لئے  راتوں کواٹھ اٹھ کر اپنے رب کے حضورسجدوں میں آہ وزاری کرتے رہے لیکن انہوں نے ساری عمر تم کوایک مرتبہ بھی نہیں جتایا۔
پھر آگے چلو ۔۔۔۔۔کیا تمہارے والدین نے کبھی تم سے پوچھا تھا کہ بیٹا تم کو سکول میں داخل کروائیں یا نہیں۔تمہارے اسکول جانے اورتمہارابستہ اٹھانے کے لئے  خوشی خوشی اپنے کندھے پیش کئے،تمہیں معلوم ہی نہیں کہ تمہارے اسکول کے تمام اخراجات اٹھانے میں کس قدرمحنت کرکے خوشی محسوس کرتے رہے۔ اسی طرح تمہارے سکول کی ٹرانسپورٹ ، یونیفارم کے لئے  تمہارے والد نے کبھی تم سے نہیں پوچھا ہو گا بلکہ اپنی استطاعت کے مطابق بہتر سے بہتر چیز تمہارے مانگنے سے پہلے ہی تمہیں لاکر دی ہو گی۔تمہاری تعلیم میں کوئی کمی نہ آئے،اس کے لئے   خصوصی ٹیوشن کے لئے  اسے اضافی محنت بھی کرنا پڑی لیکن تمہیں  اپنی تھکاوٹ کے بارے میں محسوس  بھی نہیں  ہونے دیا۔
مجھ کو تھکنے نہیں دیتا یہ ضرورت کا پہاڑ
میرے بچے مجھے بوڑھا نہیں ہونے دیتے
اسی طرح کالج یا یونیورسٹی میں داخلے کے لئے  تم سے کبھی پوچھا بلکہ تمہارے بہتر مستقبل کے لئے  تم سے پہلے ہی سکول اور کالج میں داخلے کابندوبست کردیا ہو گا اوریہ بھی عین ممکن ہے کہ تمہیں بہترین سواری بھی مہیاکی ہوگی کہ تمہیں گرم سردموسم میں چلنے میں کوئی تکلیف محسوس نہ ہو۔تمہیں تو شاید اس کا بھی احساس نہ ہو کہ جب تم نے جوانی میں قدم رکھا تھا تو تمہارے والدین نے تمہارے لئے ایک اچھی لڑکی بھی ڈھونڈنی شروع کر دی ہو گی جو اچھی طرح تمہاری خدمت کر سکے اور تمہارا خیال رکھ سکے ۔ لڑکی تلاش کرتے ہوئے بھی ان کی اوّلین ترجیح تمہاری خدمت ہی ہوگی بلکہ مجھے یہ کہنے دوکہ تم نے جب  ان کی تمام خواہشات کوروندتے ہو ئے خودہی اپناجیون ساتھی تلاش کرکے ان سے مطالبہ کیا ہوگا توانہوں نے معمولی پس وپیش کے بعدتمہارادل نہیں توڑا ہوگااور یہ بھی ممکن ہے کہ تمہاری اس خواہش کوپوراکرنے کے لئے  انہیں اپنی ساری جمع شدہ پونجی خرچ کرکے مزیدقرض بھی اپنے بوڑھے کندھوں پراٹھایاہوگااور آج تم کہتے ہو کہ ’’جو کچھ وہ مجھ سے مانگتے ہیں میں ان کو لا کر دیتا ہوں اس کے باوجود وہ خفا رہتے ہیں ‘‘۔
جائووالدین کو بن مانگے دینا شروع کرو ،ان کی ضروریات کا خیال اپنے بچوں کی ضروریات کی طرح کرنا شروع کرو ۔اگر ان کی مالی مدد نہیں کر سکتے تو ان کو اپنا قیمتی وقت دو ،ان کی خدمت کرو ،جیسے اپنے بچوں کے باپ بنے ہو ویسے ہی اپنے والدین کی نیک اولاد بنواور ان کی خواہشات کو بن مانگے پوراکرنا شروع کرو ۔اپنے آپ کو اس قابل بنا لو کہ ان کو تم سے مانگنے کی یا مطالبے کی ضرورت ہی نہ پڑے ،یا ان کو کبھی تمہاری کمی محسوس ہی نہ ہو ،کم سے کم اتنا وقت تو ان کو عطا کردو ،ان کے مسائل خودپوچھو،وہ تم کو بتانے میں اگرحجاب محسوس کریں توان کے گلے میں بانہیں ڈال کرمحبت سے ضدکرکے ان سے پوچھو،اگران کی مالی مدد نہیں کر سکتے تو ان کی خدمت کرو،وہ کبھی بھی تم پرناجائز بوجھ ڈالنے کی کوشش نہیں کریں گے۔دنیامیں ایسی مثالیں موجود ہیں کہ جب ڈاکٹرنے  بیٹے سے بیمارباپ کے لئے  قیمتی  انجکشن خریدنے کے لئےکہاتوباپ نے خاموشی سے ڈاکٹرکے کان میں سرگوشی کی کہ میرےبیٹے کی استطاعت نہیں کہ وہ یہ قیمتی ٹیکا خرید سکے،تم مجھے کوئی پانی کاٹیکالگادوکہ زندگی اور موت اللہ کے ہاتھ میں ہے۔
 کیا کبھی ماں یا باپ کے پائوں کی پھٹی ہوئی ایڑیاں دیکھی ہیں تم نے؟؟باپ نے تمہارے نئے جوتوں کے لئےخودکئی سال جوتاتبدیل نہیں کیا،لیکن اس کے باوجودسردیوں گرمیوں میں نجانے کتنی بارتمہارے پائوں خوداپنے ہاتھوں سے دھو کراس پرمختلف قسم کی کریم لگاکرموزے پہنائے ہوں گے۔کیاکبھی باپ کے پائوں دبائے ہیں حالانکہ تمہارے باپ نے تمہیں بہت دفعہ دبایا ہو گا ۔کیا کبھی  تم نے اپنے ادھیڑماں باپ کی پھٹی ہوئی  ایڑیوں میں کوئی کریم یا تیل لگایا ہے جیسے وہ تم کو بچپن میں لگاتے تھے ؟